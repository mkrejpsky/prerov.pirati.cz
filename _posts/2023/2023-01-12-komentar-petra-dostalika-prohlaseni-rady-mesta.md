---
layout: post
category: CLANKY
title: "komentář Petra Dostalíka: Programové prohlášení vedení Přerova je jen další dokument, který rada poruší hned po jeho schválení"
date: 2023-01-12
tags: přerov petr-dostalik zastupitelstvo
author: Petr Dostalik
image: articles/2023/prohlaseni_dostalik.jpeg
---
Vedení Přerova dnes představilo programové prohlášení rady, tedy plán toho, co se bude v následujících letech dít. Bohužel, je to jen další kus papíru, ve kterém se nic konkrétního ani nového nenachází. V minulosti vedení města vypracovalo hned několik podobných plánů a prohlášení - plán mobility, strategický plán, plán na adaptaci na změnu klimatu - jenže je nikdo nedodržuje. Dokumenty se konstantně porušují nebo se neděje vůbec nic. Nedá se tak čekat, že by to v tomto případě bylo jiné.

Vedení města údajně staví na politice otevřenosti, informovanosti a spolupráce. Ano, o spolupráci se možná jedná, ale jen mezi radními a jejich přáteli. Vidět to můžeme třeba na obsazení vedoucí pozice ve Sportovištích Přerov či na úplně nově vytvořené pozici v Technických službách, kde nově pracuje bývalý primátor a jeho náměstek. O otevřenosti a transparentnosti naopak nemůže být řeč vůbec. Pokud by totiž rada takovou politiku skutečně dodržovala, mohl by kontrolní výbor reálně něco kontrolovat. Při jeho složení je to však iluzí. Podobně jsou na tom i volby do místních výborů, kdy se jména kandidátů voliči dozví jen na fyzické nástěnce v místní části. Zveřejnění seznamů online nepřipadá v úvahu a transparentnost tedy také ne. Slova se tak rozhodně nepotkávají s činy.

Velkou otázkou je, co se bude dít se Strojařem. V minulém programovém prohlášení rada avizovala, že ve Strojaři budou byty pro seniory a mladé i pro začínající rodiny, ale nestalo se tak. V novém prohlášení chce vedení současně zajistit developera na rekonstrukci Strojaře, a zároveň rozhodnout, co se Strojařem vlastně bude. Hotelu Strojař se může také týkat obecně zlověstný bod “odprodej zbytného majetku města” programového prohlášení. Co se tedy bude skutečně dít prostě nevíme. Proto jsem rád, že o tom budou moci rozhodnout sami občané v referendu, ke kterému se nám daří sehnat stále více podpisů.

Vedení chce také kultivovat a revitalizovat městské lokality, jenže co to přesně znamená? Jakých lokalit se to týká? Bude se vysazovat zeleň, dělat nové chodníky nebo budovat hřiště? Rada mimo jiné avizuje, že bude pokračovat v regeneraci sídlišť. Jak to však bude vypadat, a která sídliště to jsou nevíme. Bude se navyšovat počet parkovacích míst, ale jakou cestou? Rozšířením parkoviště na ulici Malá Trávnická? Stavbou parkovacího domu? Nuceným snížením počtu aut v Přerově? Programové prohlášení tak rozhodně nepřináší jasné a konkrétní odpovědi, ale naopak vyvstává spoustu otázek.

Za Piráty budeme i přesto dál ze všech sil pracovat na tom, abychom prosadili vlastní program a posunuli město k lepšímu. Pracujeme na zabránění odprodeje hotelu Strojař z majetku města, prosazujeme politiku pro mladé rodiny s dětmi a usilujeme o to, aby se do centra města vrátil život. 
