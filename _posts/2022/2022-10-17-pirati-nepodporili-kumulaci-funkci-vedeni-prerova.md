---
layout: post
category: CLANKY
title: "Piráti nepodpořili nové vedení města, jsou proti kumulaci funkcí"
date: 2022-10-17
tags: přerov lenka-jungling zastupitelstvo
author: Jaromír Horký
image: articles/2022/prerov-zastupitele.jpg
---
Na dnešním ustavujícím zastupitelstvu města Přerova Piráti nepodpořili novou vládnoucí koalici tvořenou politiky z ANO, ODS a KDU-ČSL. Vadí jim kumulace funkcí nových radních i primátora.

Při dnešním ustavujícím zastupitelstvu přerovští Piráti hlasovali proti nové koalici. Jejich zastupitelé pronesli kritickou řeč na adresu nových radních.

*„Přerov a jeho obyvatelé si zaslouží víc, než jen vedení města, kde každý v uvolněné funkci kumuluje další funkce k tomu. Sedět na více židlích najednou a při tom dát našemu městu maximální péči, to je opravdu těžko představitelné. Z toho důvodu nemohu ani já ani mí pirátští kolegové podpořit radní, kteří mají spíše než o blaho lidí, zájem o sbírání politických funkcí,“* uvedla lídryně Pirátů **Lenka Jüngling**.

Její kritika dále směřovala konkrétně vůči nově zvolenému primátorovi a současně poslanci Petrovi Vránovi

*„Pan Vrána si je podle svých slov vědom, jak náročná práce primátora to je. Ale ani to mu nebrání zůstat poslancem, krajským zastupitelem, předsedou představenstva Tepla, členem správní rady VŠLG. Vždyť jen práce poslance je prací na plný úvazek. Navíc pan náměstek Tomáš Navrátil je zároveň jeho asistentem. Když tedy bude zasedat PS, kdo bude město zastupovat? Představa, že by mohl pan Vrána efektivně řídit město, a přitom sedět na tolika židlích najednou je nemyslitelná,”* říká dále zastupitelka za Piráty.

A dodává k Michalu Záchovi, nově zvolenému uvolněnému radnímu a současně náměstkovi hejtmana

*„Ani pan Zácha nezůstává pozadu, a k práci na plný úvazek coby náměstek hejtmana Olomouckého kraje, si přibírá další funkci na plný úvazek, uvolněného radního pro školství, sport a grantovou politiku. V únoru 2021 se při tom vzdal funkce náměstka v Přerově, aby mohl plně zastávat náměstka hejtmana. Jaké funkci se tedy bude více věnovat? A navíc v době, kdy Přerov čekají nelehké časy, jak sám několikrát zdůraznil?“* ptá se **Lenka Jüngling**.

I další lidé z vedení města, snad kromě pana Miloslava Dohnala, kumulují funkce.

Zastupitelé Jaroslav Krejčí a Petr Dostalík kritizovali například výše zmíněného Tomáše Navrátila za náměstka a zástup primátora v době jeho nepřítomnosti, který je ale zároveň jeho asistentem. Dále pana Vladimíra Lichnovského, který navíc vykonává práci coby asistent poslance Ladislava Oklešťka, je krajským zastupitelem a členem dozorčí rady nemocnic OK.

Piráti jsou připraveni být konstruktivní opozicí, která bude nejen hlídat a případně kritizovat vedení města, ale hlavně mobilizovat a informovat veřejnost o tom, co vedení města chystá a sama bude předkládat návrhy a protinávrhy pro zlepšení situace našeho města.
